<div class="texthandler">
<center>
<h1>Solidna nauka</h1>
<h3>czyli</h3>
<h2>odwiedzamy Karla Poppera na Nowej Zelandii (1937)</h2></center><hr>
<p>Podsumujmy może, "na czym stoimy".</p>
<p>Dzięki Kartezjuszowi i Russellowi wiemy, że fundamentem wszelkiego typu wiedzy jest bezpośrednie doświadczenie. Wiemy też jednak - głównie dzięki Russellowi - że w oparciu o własne doświadczenie nie zajdziemy zbyt daleko. Owszem - można by w ramach eksperymentu filozoficznego ograniczyć się do przyjmowania za prawdę tylko tego, czego się samemu doświadczyło, jednak prowadzi to do troszkę absurdalnych wniosków. Któż z nas widział Biegun Południowy? Czy mamy uznawać, że nie istnieje (lub, precyzyjniej: "zawiesić osąd" w sprawie jego istnienia), tylko dlatego, że nie zdarzyło nam się go widzieć? Nasz świat byłby niezwykle dziurawy i nic nie dałoby się w jego ramach wyjaśniać. Burze nadciągałyby nad nasze niebo z miejsc, których istnienia byśmy nie uznawali!</p>
<p>Na takim czy innym etapie będziemy musieli "wpuścić" do naszego umysłu również zdania na temat świata oparte nie na naszym, lecz na cudzym doświadczeniu, na cudzych obserwacjach. Tak się zaś składa, że systematycznie gromadzonym zbiorem zdań na temat świata jest po prostu... nauka. (Pojawia się tu oczywiście kwestia zaufania do danej osoby, ale tym nie będziemy się dzisiaj zajmować.) Skupmy się natomiast na samej procedurze, w wyniku której powstaje nauka.</p>
<p>(Jeszcze mała uwaga terminologiczna. O naukach opartych na doświadczeniu zmysłowym (obserwacjach, eksperymentach) mówi się zwykle "nauki empiryczne". Nauki opisujące zjawiska i przedmioty przyrodnicze to zaś "nauki przyrodnicze", co w praktyce wychodzi na jedno - ponieważ o przedmiotach znajdujących się w świecie dowiadujemy się właśnie za pośrednictwem doświadczenia.)</p>
<p>Tradycyjnie uważało się, że podstawową metodą naukową jest <b>indukcja</b>. Mówiąc prosto, jest to metoda, zgodnie z którą wykonuje się wielokrotną obserwację tego samego obiektu (lub obiektu tego samego typu) i na tej podstawie buduje się "zdania ogólne". Zwróć uwagę, że zgodnie z podstawową metodą Russella mamy dostęp wyłącznie do prostych zdań o jednostkowych obiektach: "Teraz w tym miejscu widzę łabędzia." To trochę słabo, jeśli chcemy budować naukę!</p>
<p>Indukcja to metoda oparta na wielokrotnych obserwacjach. Przykładowo, sto osób obserwuje sto łabędzi i odnotowuje, co ujrzało. Taki opis mógłby wyglądać następująco: "W dniu tym-i-tym w miejscu tym-i-tym zaobserwowałem białego łabędzia. Przez trzy minuty pluskał się w wodzie, potem grzebał sobie dziobem w okolicach kupra, a następnie wydał głośny skrzek." Po zebraniu dużej liczby takich właśnie <b>"zdań jednostkowych"</b> (czyli o jednostkowym, konkretnym łabędziu) buduje się <b>"zdania ogólne"</b>, np. "Wszystkie łabędzie są białe." albo "Łabędzie czasem grzebią sobie dziobem w okolicach kupra" albo "Łabędzie skrzeczą".</p>
<p>Dzisiaj będziemy wspólnie czytać fragment książki Karla Poppera "Logika odkrycia naukowego", w którym Popper stara się pokazać, że sama taka indukcja to za mało. Że nauka w praktyce działa troszkę inaczej. Albo - mówiąc inaczej - że to nie indukcja decyduje o tym, że mamy do czynienia z nauką. Tekst jest dosyć "gęsty", ale do przeżycia. Zawsze to powtarzam: lepiej 5 zdań trudnych, ale precyzyjnych, niż 50 zdań łatwych, ale nieprecyzyjnych! Idźmy po kolei:</p>
<blockquote>Zgodnie z powszechnie przyjmowanym poglądem - któremu przeciwstawimy się w niniejszej książce - nauki empiryczne scharakteryzować można poprzez fakt stosowania w nich tzw. "metod indukcyjnych". (...) Zwykle wnioskowaniem "indukcyjnym" nazywane bywa takie wnioskowanie, które prowadzi od zdań jednostkowych (nazywanych niekiedy zdaniami "szczegółowymi"), takich jak sprawozdania z wyników obserwacji lub eksperymentów, do zdań uniwersalnych, takich jak hipotezy lub teorie.</blockquote>
<p>Cóż, to w zasadzie to samo, co ja już wcześniej powiedziałem... Wklejam to po to, żebyście nie myśleli, że zmyślam!</p>
<p>Ale nie relaksujmy się za bardzo. Nadciąga prawdziwa bomba:</p>
<p><blockquote>Otóż z logicznego punktu widzenia wcale nie jest oczywiste, czy uprawnione jest wnioskowanie, wiodące od zdań jednostkowych, niezależnie od ich liczby, do zdań uniwersalnych; każdy wniosek na tej drodze osiągnięty zawsze okazać się może fałszywy: bez względu na to, w ilu przypadkach zaobserwowaliśmy białe łabędzie, wniosek, iż wszystkie łabędzie są białe, pozostanie nieprawomocny.</blockquote></p>
<p>Ha! Tak naprawdę to nie jest pomysł Poppera. Tak zwany "problem indukcji" został po raz pierwszy opisany już w XXXX roku przez świetnego filozofa Davida Hume'a w książce XXXX. Popper po prostu przypomina w tym miejscu coś, co w zasadzie było wiadomo już wcześniej - bez względu na to, jak wiele razy zaobserwujemy białego łabędzia, nigdy nie będziemy w stanie <b>wykluczyć</b>, że istnieją czarne łabędzie. W związku z tym nie ma <b>solidnego, rygorystycznego, "wodoodpornego"</b> przejścia pomiędzy nawet i milionem zdań szczegółowych na temat białych łabędzi a jednym zdaniem ogólnym - ogólną prawdą biologiczną - "Wszystkie łabędzie są białe."</p>
<p>Może się to wydawać nadmierną drobiazgowością, jednak pomyśl o tym w ten sposób: problem odróżnienia nauki od nie-nauki jest szalenie ważny. Na nauce opiera się między innymi cała współczesna technologia i medycyna. Nasze życie zależy od nauki. Musi istnieć jakieś dobre uzasadnienie, dlaczego nauka jest nauką! Żeby pokazać, jak ważna była dla wielu filozofów zasada indukcji, Popper cytuje słynnego niemieckiego filozofa nauki, Hansa Reichenbacha:</p>

<p><blockquote>Wedle zwolenników logiki indukcyjnej zasada indukcji ma dla metody naukowej znaczenie pierwszorzędne: "... zasada ta - powiada Reichenbach - determinuje prawdziwość teorii naukowych. Wyeliminowanie jej z nauki nie byłoby niczym innym, jak pozbawieniem nauki środków do określania prawdziwości lub fałszywości teorii. Jest jasne, że bez tej zasady nie mielibyśmy w nauce prawa odróżniać teorii od kapryśnych i dowolnych tworów umysłu poety".</blockquote></p>
<p>"Nic z tego" - mówi Popper. Nie można ufundować czegoś solidnego na czymś, co nie jest solidne. Jego propozycja jest następująca:</p>
<p><blockquote>Teoria, którą zamierzam poniżej rozwinąć, znajduje się w wyraźnej opozycji wobec wszystkich prób wykorzystywania pomysłów logiki indukcyjnej. Scharakteryzować ją można jako teorię <b>dedukcyjnej metody sprawdzania</b>, lub jako pogląd, iż hipotezę sprawdzić można jedynie empirycznie i to wyłącznie po jej sformułowaniu.</blockquote></p>
<p>Inaczej mówiąc, zdaniem Poppera to nie jest tak, że <b>najpierw</b> wykonujemy mnóstwo obserwacji, a <b>potem</b> budujemy na podstawie tych obserwacji zdania ogólne - hipotezy, teoria i prawa naukowe. Jego zdaniem jest odwrotnie: <b>najpierw</b> proponujemy pewne zdanie ogólne, a <b>potem</b> podejmujemy trud sprawdzenia, czy jest prawdziwe.</p>
<blockquote>[...] Praca naukowca polega [więc] na formułowaniu i sprawdzaniu teorii.<br><br>
Wydaje mi się, że stadium początkowe, akt powzięcia pomysłu czy wymyślenia teorii, ani nie wymaga analizy logicznej, ani się takiej analizie nie poddaje. Pytanie, jak się to dzieje, że ktoś wpada na nowy pomysł - czy będzie nim temat muzyczny, intryga dramatyczna, czy teoria naukowa - może być niezmiernie interesujące dla psychologii empirycznej, jest jednak bez znaczenia dla logicznej analizy wiedzy naukowej.</blockquote>
<p>I to jest dopiero ciekawe! Popper mówi więc tak: nie ma znaczenia, jaką metodą [playerGender {doszedłeś|doszłaś}] do swojej teorii. Czy to było nagłe olśnienie w trakcie kąpieli, czy lata wytężonej pracy, czy powiedział Ci to anioł, czy [playerGender {wpadłeś|wpadłaś}] na to samodzielnie - wszystko jedno. Istotne jest to, czy <b>późniejszy</b> proces sprawdzania przyniesie pozytywny rezultat.</p>
<p>(Co ciekawe, późniejsze badania historyczne pokazały, że wielkie koncepcje naukowe często rodziły się w najzupełniej wariackich okolicznościach. Być może uda Ci się namówić Poppera na jakąś anegdotkę na ten temat?...)</p>
<p>Tak czy inaczej to właśnie metoda <b>sprawdzania</b> teorii staje się szczególnie istotna. Musi być rygorystyczna! To od niej zależy, czy uznamy jakąś teorię za naukową! I to ona opisywana jest przez Poppera bardzo szczegołowo:
<blockquote>Zgodnie z poglądem, który tu przedstawię, metoda krytycznego sprawdzania teorii i dokonywania pomiędzy nimi wyboru, zgodnego z wynikami testów, przebiega zawsze w sposób następujący. Z nowej koncepcji, wysuniętej prowizorycznie, która nie jest jeszcze w żaden sposób uprawomocniona - z antycypacji, hipotezy, systemu teoretycznego, z czego tylko chcecie - wyciąga się wnioski drogą logicznej dedukcji. Wnioski te porównuje się następnie między sobą oraz z innymi wchodzącymi w grę zdaniami, by stwierdzić, jakie związki logiczne (w rodzaju równoważności, wyprowadzalności, zgodności lub niezgodności) między nimi zachodzą.<br><br>
Wyróżnić można cztery różne drogi, jakimi przebiega sprawdzanie teorii. Po pierwsze, wchodzi tu w grę wzajemne logiczne porównywanie wniosków, dzięki czemu sprawdza się wewnętrzną spójność systemu. Po drugie, bada się logiczną formę teorii mając na oku stwierdzenie, czy teoria ta ma charakter empiryczny, czyli naukowy, czy też jest na przykład tautologiczna. Po trzecie, można porównywać ją z innymi teoriami głównie w tym celu, by ustalić, czy teoria - o ile przetrwa rozmaite testy, którym ją poddamy - stanowić będzie krok naprzód w dziedzinie nauki. I na koniec teorię sprawdza się poprzez empiryczne zastosowanie wniosków, jakie można z niej wyprowadzić</blockquote>
<p>Nie będziemy teraz szczegółowo wczytywać się w te kolejne kroki. Istotne, że teoria ma być spójna ze sobą, spójna a innymi teoriami, musi być nowatorska i <b>sprawdzalna empirycznie</b>. W tej ostatniej sprawie Popper spuszcza na nas ostatnią bombę, ponieważ sądzi - uwaga - że <b>teorii tak naprawdę nie można potwierdzić</b>! Czytajmy dalej Poppera:
<blockquote>Celem testów ostatniego rodzaju jest stwierdzenie, w jakiej mierze nowe konsekwencje sprawdzanej teorii - bez względu na to, jak nowatorska jest treść jej twierdzeń - sprostać mogą wymaganiom praktyki, narzucanym bądź przez czysto naukowe sytuacje eksperymentalne, bądź przez praktyczne zastosowania technologiczne. I w tym wypadku okazuje się, że procedura sprawdzania ma charakter dedukcyjny. Z teorii tej dedukuje się pewne zdania jednostkowe - które nazwać możemy "przewidywaniami" - za pomocą innych, uprzednio przyjętych zdań; przede wszystkim przewidywania, które są łatwe do sprawdzenia lub zastosowania. Spośród owych zdań wybiera się takie, których nie można wywieść z teorii obiegowej, a zwłaszcza te zdania, które są z obiegową teorią sprzeczne. Następnie podejmujemy decyzję co do tych (i innych) wydedukowanych zdań, porównując je z wynikami zastosowań praktycznych oraz eksperymentów. Jeżeli decyzja jest pozytywna, czyli jeśli jednostkowe wnioski okazały się możliwe do przyjęcia, czyli zostały zweryfikowane, wówczas teoria czasowo przetrwała test: nie ma powodu, by ją odrzucić. Ale jeżeli decyzja jest negatywna, czyli innymi słowy, gdy wnioski zostały sfalsyfikowane, falsyfikacja wniosków falsyfikuje również teorię, z której zostały one logicznie wywiedzione.<br><br>
Zauważmy, iż decyzja pozytywna dostarcza teorii poparcia jedynie czasowego, ponieważ każda późniejsza decyzja negatywna może ją obalić. Dopóki teoria wychodzi zwycięsko z drobiazgowych i surowych testów i dopóki - za sprawą postępu nauki - inna teoria nie zajmie jej miejsca, możemy powiedzieć, że "okazała hart", lub że została "potwierdzona" (corroborated) przez dotychczasowe doświadczenie.</blockquote>
<p>Tak więc potwierdzenie (<b>weryfikacja</b>) jest zawsze tymczasowe i względne, podczas gdy obalenie (<b>falsyfikacja</b>) jest trwałe i ostateczne. Inaczej mówiąc, nie można tak naprawdę <b>spodziewać się po teorii</b>, że da się ją potwierdzić (bo żadnej teorii nie da się do końca potwierdzić) - można jednak spodziewać się, że będzie się ją dało obalić!</p>
<p>Popper podsumowuje to następująco:</p>
<p><blockquote>Naturalnie tylko wówczas traktuję pewien system jako empiryczny lub naukowy, gdy poddaje się on sprawdzeniu w doświadczeniu. Z rozważań tych wynika, że za kryterium demarkacji należy przyjąć nie weryfikowalność, lecz falsyfikowalność systemu. Innymi słowy, nie wymagam, by jakiś system naukowy można było wybrać raz na zawsze w sensie pozytywnym, wymagam natomiast, by miał on taką formę logiczną, aby testy empiryczne pozwalały na decyzję w sensie negatywnym: <b>musi być możliwe obalenie empirycznego systemu naukowego przez doświadczenie</b>.</blockquote></p>
<p>Jakieś pytania? :)</p>
</div>
<canvas id="mainCanvas" height=500 width=700></canvas>
<script src="js/window2.0.js" onload="loadWindow('popper.json','mainCanvas')"></script>
<div class="texthandler">
<p>Uff... I znów zadajemy sobie fundamentalne pytanie: A co mnie to obchodzi? (Wspominałem już, że to ważne?)</p>
<p>W tym przypadku jest to ważne, ponieważ problemy, które nas interesują w ramach tego kursu - kwestie na pograniczu nauki i religii (czy też, jeśli wolisz, wiedzy i wiary) - to zwykle kwestie "graniczne". "Graniczne", czyli takie, które nie należą w prosty, oczywisty sposób ani do dziedziny wiary, ani do dziedziny nauki. Zrozumienie, jakie są właściwie <b>granice</b> nauki jest więc kluczowe.</p>
<p>W następnym rozdziale tego podręcznika ("Kosmos!") będziemy, na przykład, rozważać kwestię początku Wszechświata. Wiele osób twierdzi, że istnieją naukowe odpowiedzi na pytanie o powstanie świata. To bardzo silne stwierdzenie! Pomyśl, jak byłoby świetnie, gdybyśmy mieli odpowiedź na to pytanie - jedno z największych pytań, jakie w ogóle można zadać - uzyskane za pomocą metody, której ufamy. A przecież metodzie naukowej warto zaufać!</p>
<p>Warto jednak zawsze pamiętać o tym, że aby określić coś mianem "nauki", musi zostać spełnionych szereg kryteriów. Falsyfikowalność jest chyba najciekawszym z nich. Jeśli dana propozycja ma zostać określona jako naukowa, musi z niej jednoznacznie wynikać określone przewidywanie obserwacyjne - coś, co za pomocą czegoś moglibyśmy tę teorię obalić. Teoria musi być więc "obalalna" (ładne słowo, prawda?).</p>
<p>Zanim jednak weźmiemy się za problem Kosmosu, zrobimy jeszcze jedną wycieczkę. Odwiedzimy Williama Jamesa - amerykańskiego filozofa, który pomoże nam umieścić w krajobrazie wiedzy ludzkiej doświadczenie zupełnie innego typu - doświadczenie religijne.</p>
</div>