<center><h1>Myślące neurony</h1>
<h3>czyli</h3>
<h2>odwiedzamy Paula Churchlanda w San Diego (1995)</h2></center><hr>
<p>Dualizm psycho-fizyczny to klasyczne stanowisko w dyskusji na temat "problemu umysł-ciało". Równie klasyczny jest pogląd przeciwny - taki, że wykonany prze Kartezjusza opis ciała ludzkiego, z wszystkimi nerwami, rurkami, tętnicami i oddziaływaniami fizycznymi jest zasadniczo wystarczający, aby wyjaśnić <b>wszystko</b>, co można wiedzieć i powiedzieć o człowieku. Oczywiście, zmieniają się teorie naukowe. Kartezjusz nie pisał o synapsach, hipokampie i neuroprzekaźnikach - bo nie wiedział o istnieniu tych rzeczy. Istota <b>materializmu</b> pozostaje jednak niezmienna: naturalne, materialne (fizyczne czy chemiczne) oddziaływania pomiędzy naturalnymi, materialnymi przedmiotami to wszystko, co zachodzi w ramach "zjawiska zwanego człowiekiem".</p>
<p>Jest cała masa filozofów, którzy wyrażali tego typu pogląd. My dzisiaj będziemy czytać wspólnie fragmenty książki Paula Churchlanda <i>Matter and Consciousness</i>. Churchland to współcześnie żyjący filozof amerykański, który reprezentuje sobą współczesną "wersję" poglądu przeciwnego do poglądu Kartezjusza. Współcześnie często używa się mądrze brzmiącego terminu <b>materializm eliminacyjny</b>, co oznacza, że:</p>
<ul>
<li>istnieje tylko <b>materia</b> (w przeciwieństwie do duszy, "substancji psychicznej" itp.),</li>
<li>z wyjaśnień zjawisk psychicznych należy <b>wyeliminować</b> wszelkie odniesienia do tej drugiej "substancji duchowej".</li>
</ul>
<p>I tyle. Ponieważ Churchland pisze bardzo prostym, klarownym językiem, i świetnie wyjaśnia kolejne argumenty na rzecz materializmu, dzisiaj będzie więcej tekstu filozoficznego i mniej mojego komentarza. O. Oto więc dłużswzy fragment <i>Matter and Consciousness</i> (w moim tłumaczeniu; książka ta niestety nie została jeszcze w całości przetłumaczona na język polski):</p>
<blockquote><b>Pierwszy argument</b> przeciwko dualizmowi wysuwany przez materialistów odwołuje się do większej prostoty ich własnego poglądu. W racjonalnej metodologii uznaje się, że - jeśli nie ma żadnych innych różnic - spośród dwóch konkurencyjnych hipotez powinno się wybierać prostszą. Zasadę tę czasem określa się jako "brzytwę Ockhama" - na cześć Williama Ockhama, średniowiecznego filozofa, który sformułował ją jako pierwszy. Można ją również wyrazić następująco: "Nie wolno mnożyć przedmiotów/obiektów/bytów ponad to, co jest ściśle niezbędne, aby wyjaśnić dane zjawisko." Materialista twierdzi, że istnieje tylko jeden rodzaj substancji (materia fizyczna) i jedna klasa właściwości (właściwości fizyczne), podczas gdy dualista postuluje istnienie dwóch rodzajów "materii" i dwóch klas właściwości.<br><br>

[...], co prowadzi nas do <b>drugiego zarzutu</b> wobec dualizmu: względnej impotencji dualizmu w porównaniu do materializmu, jeśli chodzi o jej zdolność do wyjaśniania faktów.<br><br>

Pomyśl przez chwilę o zasobach będących do dyspozycji neuronaukowców. Wiemy, że mózg istnieje, i wiemy, z czego jest zbudowany. Wiemy wiele o jego mikrostrukturze: w jaki sposób neurony są zorganizowane w rozmaite struktury i w jaki sposób poszczególne struktury powiązane są ze sobą nawzajem - z nerwami ruchowymi przewodzącymi sygnał w kierunku mięśni oraz z nerwami czuciowymi przewodzącymi sygnały od narządów zmysłów. Wiemy wiele o ich budowie chemicznej: we jaki sposób neurony przewodzą sygnały elektrochemiczne, w jaki sposób pobudzają inne neurony lub blokują ich aktywność. Wiemy co nieco o tym, w jaki sposób na drodze tego typu aktywności przetwarzana jest informacja z narządów zmysłów i co sprawia, że część tej informacji jest przekazywana do wyższych struktur mózgu. Wiemy też nieco o tym, w jaki sposób informacja ta może inicjować i koordynować ruchy ciała.<br><br>
Za sprawą przede wszystkim neurologii (rozumianej jako gałąź medycyny zajmująca się uszkodzeniami i chorobami mózgu) wiemy sporo na temet związków pomiędzy uszkodzeniem określonej części mózgu ludzkiego a rozmaitymi deficytami w zachowaniu i możliwościach poznawczych. Istnieje wiele tego typu deficytów - niektóre bardzo poważne, inne subtelne - dobrze znanych neurologom (niezdolność do mówienia, albo czytania, albo zrozumienia mowy, rozpoznania twarzy, dodawania i odejmowania, poruszania określoną kończyną, przechowywania informacji w pamięci długoterminowej... i tak dalej). Ich pojawianie się jest silnie związane z wystąpieniem uszkodzenia ściśle określonej części mózgu.<br><br>
Nie jesteśmy jednak ograniczeni do katalogowania uszkodzeń. Neuronauki badają również wzrost i rozwój mikrostruktury mózgu, co wydaje się leżeć u podstaw procesów uczenia się przez organizm. Uczenie się związane jest więc z pojawianiem się trwałych zmian chemicznych i fizycznych w mózgu. Krótko mówiąc, neuronaukowiec potrafi dziś powiedzieć nam bardzo wiele na temat mózgu, na temat jego budowy i praw fizycznych rządzących nim. Jest już w stanie wyjaśnić wiele naszych zachowań, odwołując się do fizycznych, chemicznych i elektrycznych właściwości mózgu. Ma też narzędzia teoretyczne, dzięki którym będzie w stanie mówić nam coraz więcej w miarę rozwoju wiedzy naukowej. [...]<br><br>
Porównaj teraz to, co mówi neuronaukowiec o mózgu, i to, co jest w stanie zrobić ze swoją wiedzą, z tym, co dualista może powiedzieć o substancji duchowej, i co może na tej podstawie orzec. Czy dualista jest w stanie powiedzieć nam cokolwiek na temat wewnętrznych właściwości "substancji umysłowej"? O niematerialnych elementach, z których jest zbudowana? O prawach rządzących jej zachowaniem? O powiązaniach umysłu z ciałem? O tym, jak ów umysł pracuje? Czy potrafi wyjaśnić ludzkie możliwości i niedostatki, odwołując się do struktury niematerialnego umysłu? Prawda jest taka, że dualista nie jest w stanie zrobić żadnej z tych rzeczy, ponieważ nigdy nie sformułowano szczegółowej teorii "substancji umysłowej". W porównaniu z bogatymi zasobami i sukcesami materializmu dualizm nie jest w zasadzie teorią umysłu, co raczej pustym miejscem, w którym dopiero można by umieścić prawdziwą teorię umysłu.</blockquote>

<p>Argument Churchlanda jest więc tak naprawdę stosunkowo prosty. Nie twierdzi on, że ma dowody na to, że niematerialna dusza(duch/umysł/...) nie istnieje. Twierdzi po prostu, że z dwóch możliwości - dualistycznej i monistycznej (=materialistycznej) - należy wybrać tę, która jest a) prostsza; b) skuteczniejsza.</p>
<p>Przekonał Cię?</p>


<center>
<canvas id="mainCanvas" height=500 width=700></canvas>
<script src="js/window2.0.js" onload="loadWindow('churchland.json','mainCanvas')"></script>
<div class="break"></div>
</center>